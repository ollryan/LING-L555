Volek ſyrolm thudothlon ſy rolmol ſepedyk. buol oʒuk epedek. Walaſth vylagum tul
ſydou fyodumtul eʒes urumētuul. O en eſes urodū eggen yg fyodum ſyrou  niath thekunched
buabeleul kyniuhhad. Scemem kunuel arad en iunhum buol farad the werud hullothya en iū hum olelothya Vylag uila ga
viragnak uiraga. keſeruen. kynʒathul uoſ ſcegegkel werethul.Vh nequem en fyon
eʒes meʒuul Scegenul ſcepſegud wirud hioll wyʒeul. Syrolmom fuha ʒatum therthetyk kyul en iumhumnok bel bua qui ſumha nym hyul Wegh halal engumet egge dum illen maraggun uro dum kyth wylag felleyn O ygoʒ ſymeonnok
beʒʒeg ſcouuo ere en erʒem ez bu thuruth kyt niha egyre. Tuled ualmun de num ualallal hul yg kynʒaſſal fyom halallal. Sydou myth theʒ turuentelen /
fyom merth hol byuntelen fugwa huʒtuʒwa wklelue ketwe ulud. Kegug gethuk fyomnok ne leg kegulm mogomnok owog halal kynaal anyath eʒes fyaal egembelu ullyetuk.
 
Sermo ſup ſepulchrum. Latiatuc feleym zumtuchel
mic vogmuc. yſa pur eſ chomuv uogmuc. Menyi miloſtben
terumteve eleve miv iſemucut adamut. eſ odutta vola neki
paradiſumut hazoa. Eſ mend paradiſumben uolov gimilcictul
munda neki elnie. Heon tilutoa wt ig fa gimilce tvl. Ge
mundoa neki meret nu[m] eneyc. yſa ki nopun emdul oz gimilſ
twl. halalnec halalaal holz. Hadlaua choltat terumteve iſten
tul. ge feledeve. Engede urdung intetvinec. eſ evec oz tiluvt
gimilſtwl. es oz gimilſben halalut evec. Eſ oz gimilſnek vvl
keſeruv uola vize. hug turchucat mige zocoztia vola.
Num heon muga nec. ge mend w foianec halalut evec.
Horogu vec iſten. eſ veteve wt ez muncaſ vilagbele. eſ levn
halalnec eſ poculnec feze. eſ mend w nemenec. Kic ozvc.
miv vogmuc. Hog eſ tiv latiatuv ſzumtuchel. iſa eſ num
igg ember mulchotia ez vermut. yſa mend ozchuz iarov
vogmuc. Wimagguc uromv iſten kegilmet ez lelic ert. hug
iorgoſſun w neki. eſ kegiggen, eſ bulſassa mend w bunet.
Eſ vimagguc ſzen achſcin mariat. eſ bovdug michael archangelt.
eſ mend angelcut. hug uimaggonoc erette. Eſ uimagguc
ſzent peter urot. kinec odut hotolm ovdonia. eſ ketnie.
hug ovga mend w bunet. Eſ vimagguc mend ſzentucut.
hug legenec neki ſeged uromc ſcine eleut. hug iſten iv ui-
madſagucmia bulſaſſa w bunet. Eſ zoboducha wt urdung
ildetuitvl. eſ pucul kinzotviatwl. eſ vezeſſe wt paradiſum
nugulmabeli. eſ oggun neki munhi uruzagbele utot. eſ
mend iovben rezet. Eſ keaſſatuc uromchuz charmul.

Scerelmes bratym uimaggomuc ez ſcegin ember lilki ert.
kit vr ez nopun ez homuſ világ timnucebelevl mente.
kinec ez nopun teſtet tumetivc. hug ur uvt kegilmehel
abraam. yſaac. iacob. kebeleben belhezie: hug birſagnop
ivtva mend vv ſcentii ef unuttei cuzicun iov
felevl iochtotnia ilezie vvt. Eſ tivbennetuc.
